Title: 23 mars – 20 april: Marie-Louise Ekmans verk visas på Gällivare Kulturmuseum

----

Cat: outside

----

Add-text: Gällivare Kulturmuseum

----

Starting-date: 2024-03-23

----

Ending-date: 2024-04-20

----

Info:

##Utställning med Marie-Louise Ekmans verk öppnar på Gällivare kulturmuseum

Kärlek, vardagstokigheter och toalettfunderingar. I sin första turné i Norrbotten, med start på Gällivare kulturmuseum, visar konstnären, professorn och dramatikern Marie-Louise Ekman grafiska verk från fem decennier. 

Öppning lördag 23 mars kl 12:00
Invigning och samtal med konstnären på lina. 

Den 23 mars öppnar utställningen Man får göra som man vill: Marie-Louise Ekmans konst under femtio år. Publiken får i tio verk möta den betydelsefulla och utomordentligt mångsysslande konstnären som både hunnit göra filmer, pjäser, vara rektor för Kungl. Konsthögskolan, varit chef på Dramaten och samtidigt förblivit ständigt aktuell i sitt konstnärskap.   

Bland verken i utställningen kan nämnas Kärlek från 1976, med bakgrund inspirerad av dåvarande partnern Carl-Johan De Geers tygmönster. På damens fingrar syns små figurer med egna fingrar som river tag i mannens kind. Ett annat känt verk är klassikern På toaletten, mer känd som Aftonsnabeln, som är en drift med tidningarnas smak för sensationer och trivialiteter istället för krig och död. 

Marie-Louise Ekman var tongivande i gruppen kring undergroundtidskriften Puss på 1960-talet, blev filmskapare med ett tiotal filmer i bagaget och senare inflytelserik professor och rektor på Kungl. Konsthögskolan. Teaterregissör är hon också och 2009-2014 kunde hon titulera sig chef för Dramaten, Sveriges nationalscen. Under alla år har hon dessutom arbetat med grafik i olika former med relationer och det absurda i tillvaron i fokus. 

Förhållanden och möten mellan människor spelar en central roll i Ekmans konstnärskap som inkluderar måleri, objekt, applikationer, film, teater, TV-serier och, inte minst, grafik. I vardagligt banala scener, ofta i hemmiljö, överskrids politiska, erotiska och konstnärliga tabun med hjälp av en lekfull ”popnaivism”. Det är en blandning av referenser till 1960-talets popkonst och naiva uttryck från bland andra självlärda konstnärer och barnboksillustrationer. Kombinerat med den här popnaivismen finns vanligtvis något mycket absurt. Teatern som form och metafor dyker ständigt upp i de berättande scenerierna, oavsett teknik och genre. 

Ekman var en av de första konstnärerna i Sverige som omfamnade den populärkultur som folkhemmet erbjöd, och hon gjorde det från en ung kvinnas perspektiv men även från barnets utgångspunkt. Hon upphöjde flickrummets färg- och formvärld till estetik, med rosa som ledfärg, och pysslandet blev en konstnärlig metod. När Moderna Museets chef Pontus Hultén 1968 köpte in hennes stora sidenapplikation med titeln Fiskbullar i hummersås fick Sverige en av sina första popkonstikoner, med feministisk udd. Utnämningen till professor vid Kungl. Konsthögskolan 1984 innebar att hon blev den första kvinnliga professorn i skolans nästan tvåhundrafemtioåriga historia.

Utställningen turnerar sedan vidare till Haparanda konsthall 18 juni-31 juli och Råneå konsthall 7 september – 6 oktober 2024.

Bild: Marie-Louise Ekman, På toaletten, 1969

----

C-image: - file://CZI8p03I8wJxZPVK

----

Gallery-images: - file://M7oilR8KnlKZrTGr

----

Uuid: KFleV8q47peetVGo