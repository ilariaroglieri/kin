Title: 20 februari – 27 maj: Carin Ellberg på Råneå konsthall

----

Cat: outside

----

Add-text: Råneå konsthall

----

Starting-date: 2024-02-20

----

Ending-date: 2024-05-27

----

Info:

##Andra slags organismer – Carin Ellberg på Råneå konsthall

20 februari-26 maj 2024
Det finns något flytande och fantasifullt i Carin Ellbergs bläck- och akvarellbilder. De är abstrakta men har ändå några figurativa ledtrådar: de organiska formerna påminner om det vi kan hitta i vatten och på stränder. En av formerna ser ut som ett snäckskal, en annan liknar en sten som i årtusenden har formats av vågorna. Några av bilderna pekar mot något mer direkt organiskt, till sjögräs och maneter, som verkar flyta i havets djup, i en egen tid och ett eget rum. Platser där det fortfarande finns okända varelser, från en annan tidsålder. Eller varelser som ännu inte existerar. 

Själv beskriver hon det som ”former från en ny era”. Inspirationen kommer från långa promenader längs sandstränderna i Skåne. Samtidigt bär de en likhet med det visuella språk som används i medicinska och vetenskapliga illustrationer, samt till mikroskopiska närbilder. Bilderna står dock emot strikta kategoriseringar och ger i stället utrymme åt egna associationer. 

De hängande skulpturerna Havsformler 2 och Rörelse, tid är gjorda av järn, natursten och handblåst glas. Likt väldiga smycken svävar de i luften och påverkas av vinddrag och andra rörelser i rummet. På fönstren finns hennes silikonskulpturer i klara färger där materialet ha fått finna sina egna vägar. I en annan del av Råneå konsthall har konstnären tecknat direkt på väggen och låtit de okända organismerna bli en del av själva arkitekturen.

Carin Ellberg är född och uppvuxen i Stockholm där hon fortfarande bor och arbetar. Sedan slutet av 1980-talet har hon arbetat med måleri, teckning, skulptur, installation och video. Den egna livsvärlden är ofta utgångspunkt för hennes konstverk – hon gräver där hon står. När hon var yngre var det den unga kvinnan och hennes accessoarer. Flickrummets estetik lyftes fram. Då barnen kom inkluderades de och deras leksaker. En ny hund som ständigt måste rastas gav upphov till en serie ”rinn-bilder” där tuschet och akvarellfärgen fick flyta ut fritt på pappret. På Millesgården i Stockholm bäddade hon till och med in två fåtöljer från en gammelfaster i sin installation. 

I hennes drömska konstnärliga universum finns det mycket upprepning och alltid också avvikelser. Hon gör bilder och skulpturer i serier, men det finns samtidigt många solitärer. Allt kan bli flytande, och svälla över sina breddar. Ingenting är helt fixerat. Utvikningar, trådar och deltan uppstår i själva arbetet – hon tycker om att improvisera och låta handen och tanken finna sina egna vägar. Ofta blir det vackert, något hon kämpar mot. Det dekorativa kan visserligen öppna upp en bild men det får aldrig ta över helt, menar hon.

Till Carin Ellbergs mest kända arbeten räknas Det femte elementet, en rosa rondellskulptur i Gävle med en pelare där hennes eget huvud, en fåtölj, en lampa och de två sönernas huvuden flätas in i varandra. På Sturebys tunnelbanestation i Stockholm står hennes jugendsinspirerade lykta i brons, ett melllanting mellan växt och djur. På 1990-talet utvecklade hon en säregen teknik för reliefer och installationer: hon doppade beiga nylonstrumpor i bokbindarlim och skapade med dem många lekfulla verk där alla möjliga vardagsföremål fick ingå. Under senare år har hon arbetat med glas och metall, och gjort mobiler som svävar i rummet. De över sex hundra självporträtt i samma lilla format som hon gjort på samma sätt sedan studietiden på Kungliga Konsthögskolan på 1980-talet har visats i ett antal utställningar. Nu finns några av dem i Norrköping Konstmuseums samlingar.

Andra slags organismer är en del av utställningen Observatoriet: konst och liv i den kritiska zonen på som visas på Kin museum för samtidskonst i Kiruna 15 februari-15 september 2024. Ett samarbete mellan Råneå konsthall och Kin.

Tisdag 20 februari kl 17:00: öppning

Tisdag 20 februari kl 18:00: samtal med Carin Ellberg, Maria Lind, chef för Kin, och Mats Wikström, verksamhetsledare Råneå konsthall

Råneå Konsthall
Affärsvägen 4B
955 31 Råneå

----

C-image: - file://CdGVSNjxokMUTg8i

----

Gallery-images: 

----

Uuid: ZziOJiw4CnVvmmm1