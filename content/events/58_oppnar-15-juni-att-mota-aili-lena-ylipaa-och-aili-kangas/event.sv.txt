Title: Utställning—Att möta Aili – Lena Ylipää och Aili Kangas 13 juni – 15 september 2024

----

Cat: inside

----

Add-text: 

----

Starting-date: 2024-06-13

----

Ending-date: 2024-09-15

----

Info:

Finstämda stilleben i dämpade färger med motiv från Tornedalen och andra delar av Norrbotten kännetecknar konstnären Aili Kangas måleri. Redan under studietiden på Konstakademin i Stockholm 1952-1957 utvecklade hon sitt särpräglade konstnärliga språk med varsamma tolkningar av bruksföremål från barndomshemmet i Kiruna. ”Norrbottens Morandi” skulle hon kunna kallas. I år skulle hon ha fyllt 100 år och det firar Kin museum för samtidskonst med att bjuda in konstnären Lena Ylipää, med bas i Lainio, till ett konstnärligt möte med Aili Kangas. Ett femtiotal verk av Aili Kangas visas tillsammans med nya och gamla verk av Lena Ylipää som tematiserar deras gemensamma tornedalska bakgrund.

Kåsor, svepaskar, krukor, trasmattor och trästolar målade med uttunnade färger i akvarell och olja samsas med lingon, hjortron, kvanne och andra växter från trakten i Aili Kangas rika produktion. Det är vardagens ofta glömda ting, med koppling till den tornedalska kulturen och lantalaiset i området runt Kiruna. Hon målade även landskap men då med blicken riktad mot marken - det blev närbilder utan horisont. Det är sakligt och intimt, personligt och innerligt, med drag av naivism. Konstkritikern Stig Johansson beskrev i Svenska Dagbladet 1959 hur hon arbetar med en ”fin poetisk slöja”. Samma år skriver Birgit Rausing i Kvällsposten å sin sida om en ”rörande tafatthet”.

Lena Ylipää fokuserar liksom Aili Kangas på vardagen i Norrbotten. I sina teckningar tar hon sig an allt från myggmedel och sjaletter till samhällsstrukturer och föreställningar om vad som är en periferi. Att ärva skog och hur man kan återta ett modersmål, i hennes fall meänkieli, är andra teman som hon ägnar sig åt. Elmina, Eugenia och Brita-Kajsa är en sorts porträtt av förrförra generationens kvinnor i norra Tornedalen: mormor Elmina, farmor Eugenia och morfars syster Brita-Kajsa. I utställningen möter hon sina anmödrars generationskamrat Aili Kangas i ett ”samtal” över generationsgränserna.

Att möta Aili – Lena Ylipää och Aili Kangas ingår i Kins mångåriga tematiska tråd Kvinnor i norr.

----

C-image: - file://iUhxwFCSdqmi3ZPX

----

Gallery-images: 

----

Uuid: NLZKTSqFjB6YGwSW