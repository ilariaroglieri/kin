Title: Textile Magic with Doris Wiklund, Kristina Pashkova, Maja Fredin, and Matilda Kenttä

----

Info:

I *Textil magi med Doris Wiklund, Kristina Pasjkova, Maja Fredin och Matilda Kenttä *samsas fyra vitt skilda konstnärskap med en gemensam passion – textila material och tekniker. De är särskilt intresserade av vävning och uppvisar stor hantverksskicklighet och konceptuell styrka. Det magiska med textilen som material och teknik är att den funnits med mänskligheten sedan åtminstone trettiofem tusen år - och den är fortfarande en självklar del av våra liv. Textilen är flexibel och lätt att transportera, den används praktiskt och som dekoration. I motsats till det slit-och-släng som textilindustrin har lett till arbetar allt fler unga konstnärer idag med till exempel vävning. Handens långsamma och metodiska arbete, som bygger på materialkännedom och teknisk finess, uppvärderas. 

Inspirationen till utställningen kommer från 93-åriga Kirunabon Doris Wiklunds liv och gärning som konsthantverkare, vävlärare och textil historieskrivare. Ett trettiotal av hennes bildvävar, dukar, ranor och gardiner gjorda från 1950-talet till idag visas tillsammans med verk av tre unga konstnärer som både väver och använder andra textila uttryck. Wiklunds fyra böcker presenteras också i utställningen. De yngre konstnärernas verk för en dialog med det textila arv som Wiklund är så engagerad i. Matilda Kenttä tar till exempel bokstavligen avstamp i Wiklunds *Det gamla linneskåpet: Från tuskaft till damast* då hon i utställningsrummet väver sig igenom bokens hundratjuosex ritade mönster. Medan Maja Fredins textila skulptur Frutti di merda med trettio handsydda räkor och tre måsar fastsatta i en takfläkt ger en känga åt överflödssamhället har Kristina Pasjkova skapat fem intima vävda dagböcker. Utan förutbestämd plan växte de fram under covid19-pandemins hårda nedstängning då varje möte och vardagshändelse fick en särskild betydelse och lämnade spår i väven. 

Utställningen är en del av museets mångåriga tematiska tråd *Handen, hjärtat och hjärnan* som handlar om hur konstnärer idag anammar gammal hantverkskunskap och omformar den för samtida och framtida bruk.

----

Category: Outside the city hall

----

Images: 