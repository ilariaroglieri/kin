Title: Doris Wiklund till minne

----

Cat: inside

----

Add-text: 

----

Starting-date: 2024-05-01

----

Ending-date: 2024-05-23

----

Info:

Som tidigare meddelats har Kiruna-bon och vävlegendaren Doris Wiklund avlidit 93 år gammal. 

Så sent som den 15 februari hade Kin museum för samtidskonst tillsammans med de många  besökarna på öppningen av Textil magi den stora glädjen att möta Doris Wiklund. Tillsammans med dottern Jeanette och sonen Urban kunde hon mingla med besökare och beskåda delar av sitt livsverk i utställningen som hämtat inspiration från hennes gärning som konsthantverkare, vävlärare och textil historieskrivare. Där finns alltifrån den självbiografiska damasten “Mitt liv” (1955) och finnväven “Finns det liv finns det hopp” (1988) till flamskvävnaden Kiruna kyrka (1990) och “Villa Fabricius” (1997). I utställningen, som pågår till den 26 maj, visas ett trettiotal av hennes verk. 

Doris Wiklunds barn berättade senare för museet att hon känt glädje och tillfredsställelse i att få se sina verk presenterade på museet och dela upplevelsen med en imponerad publik. 

Det är en händelse om ser ut som en tanke, att Doris Wiklund gick vidare på självaste kvinnodagen den 8 mars. Hon föddes i 1930 i Kiruna, utbildade sig på Handarbetets vänner i Stockholm och var under många år verksam som vävlärare i hemstaden. Hon verkade länge som vävlärare, och introducerade många i Norrbotten till hantverket och glädjen i att väva. Hon samlade även in traditionella vävar i Norrbotten och byggde upp ett arkiv av kunskap som innan dess inte var formulerad. Nu finns det arkivet på Norrbottens museum. Arbetet publicerades 1993 i boken Gamla vävnader från Norrbotten. Genom detta omfattande arbete skrev hon inte bara en textilhistoria utan formade också en rik berättelse om Norrbotten.

En viktig del av hennes arbete är just de böcker hon publicerade i nära samarbete med maken Jean och sonen Urban, Gamla vävnader från Norrbotten : en annorlunda vävbok med vävhistoria (1993), Gamla svenska vävnader: Från norr till söder (1996), En annan bild av Lappland: en bok om konstvävnader: skildringar av lappländsk natur (1999)  och Det gamla linneskåpet: Från tuskaft till damast (2004). 

I foldern till den pågående utställningen skriver Christina Zetterlund, forskare och designhistoriker vid Linnéuniversitetet som sedan flera år dokumenterat Doris Wiklunds liv och verk: 
”Doris Wiklunds konstnärskap är innehållsrikt—hon berättar om Norrbotten genom väven som i hennes praktik får många lager. Med stor skicklighet har hon i sina verk skapat nyansrika skildringar av Sveriges nordligaste region. Här väver hon händelser från sitt eget liv, historiska bilder, människorna och landskapet—från fjället till de enskilda växterna. Men hon stannar inte där. Doris Wiklund utmanar föreställningar om det unika verket genom att ständigt dela med sig av sin kunskap och även skapa förutsättningar för andras skapande.”

På Kin museum för samtidskonst är vi tacksamma och hedrade över att få visa hennes konst och hylla hennes gärning. 
Utställningen Textil magi med Doris Wiklund, Kristina Pasjkova, Maja Fredin och Matilda Kenttä pågår till och med den 26 maj. 
Foto: Johan Ylitalo / Kin museum för samtidskonst

Utställningen Textil magi med Doris Wiklund, Kristina Pasjkova, Maja Fredin och Matilda Kenttä pågår till den 26 maj.

----

C-image: - file://jpDxpKJGJc4h6QVX

----

Gallery-images: 

----

Uuid: UQPi5KEzyva8GgeA