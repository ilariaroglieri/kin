Title: Öppning måndag 8 april: Staffan Westerberg på Norrbottensteatern

----

Cat: outside

----

Add-text: Norrbottensteaterns foajé, Luleå

----

Starting-date: 2024-04-08

----

Ending-date: 2024-03-13

----

Info:

##En ask i en ask i en ask – Tankar och konst av Staffan Westerberg 

Barnprogramslegendar firar 90 år med utställningsturné i Norrbotten

Öppning på Norrbottensteatern, Luleå måndag 8 april kl 18:00 

Lillstrumpa, Ajnstajn och Herr Ingentings funderingar. Staffan Westerbergs nästan sekellånga närvaro i svenskt kulturliv, scener och television går inte att underskatta. Nu hyllar Kin museum för samtidskonst hans underfundiga sagofigurer med en Norrbottenturné. Starten sker i födelsestaden Luleå.  

I sju resväskor presenteras Staffan Westerbergs mångbottnade konstnärskap, från barndomens miniatyrteater i kartong till dockteater, cabaret, teve, bild och poesi. Född 1934 fortsätter Staffan Westerberg att med barnets allvar belysa människans tragiska och lekfulla tillvaro. Med hjälp av ett paraply, en strumpa eller en bit drivved dryftas de existentiella frågorna.  

–Staffan Westerberg har en sällsam förmåga att skapa ett eget mytologiskt universum. Många minns Vilse i pannkakan som sändes första gången 1975. Med tiden blev det en vattendelare eftetsom vissa påstod sig ha blivit traumatiserade. Idag är Staffan Westerberg något av en kultfigur bland unga, säger Andjeas Ejiksson, curator för den turnerande utställningen.  

Med den resande utställningen En ask i en ask i en ask återvänder Staffan Westerberg på nytt, den här gången genom en samling resväskor på vift. Var och en av dem visar ett utsnitt ur hans konstnärskap och tankevärld. Liksom i så mycket av det Westerberg har gjort möter vi en blandning av välkända och nya karaktärer, Lillstrumpa och Syster Yster å ena sidan, Familjen Kuk å den andra. Här finns också en kör av skedar som sjunger O–I–O–I–O–I, ett litet bibliotek med manus och anteckningsböcker, en scenografi, och en ask full av askar som vänder ut och in på den lägenhet i Stockholm där Westerberg bott och verkat sedan slutet av 1960-talet. Varje väska är också ackompanjerad av berättelser, tankar och sånger som Westerberg har spelat in under vintern 2023–2024. Det är en personlig utställning som både tittar bakåt över en enorm produktion och avlägsna minnen och försöker få fatt i det som pågår nu. 

Ett flertal av Staffan Westerbergs konstnärliga gestaltningar och produktioner berör och utspelar sig i Norrbotten och särskilt uppväxtens Luleå: till exempel teveprogrammet Vägen hem från 1989 och pjäsen Storgatan som hade premiär på Norrbottensteatern år 2006. 

En ask i en ask i en ask – Tankar och konst av Staffan Westerberg är initierad och producerad av Kin museum för samtidskonst i Kiruna, Norrbottens länskonstmuseum. Curator är konstnären Andjeas Ejiksson. Utställningen kommer under 2024 även att visas på Gällivare Kulturmuseum, Råneå Konsthall och Överkalix konsthall.

Öppettider:
Tisdag 9 april 08:00 –17:00
Onsdag 10 april 08:00–17:00
Torsdag-fredag 11–12 april 08:00-19:00
Lördag 13 april 15:00–19:00

----

C-image: - file://0EsQI5KIR5x7MZV7

----

Gallery-images: 

----

Uuid: cPyOCRLuZ98y97zR